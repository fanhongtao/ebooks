\chapter{黄帝内经素问序}

\centerline{启玄子 \quad 王冰 \quad  撰\footnote{王冰，号启玄子，又作启元子。约生于唐景云元年(710年)，卒于贞元二十年(805年)，里居籍贯不详，唐宝应中(762～763年)为太仆令，故称为王太仆。}}

（新校正：按《唐人物志》，冰仕唐，为太仆令，年八十余以寿终。）

夫释缚脱艰，全真导气，拯黎元于仁寿，济羸劣以获安者，非三圣道，则不能致之矣。
孔安国序《尚书》曰：“伏羲、神农、黄帝之书，谓之三坟，言大道也。”
班固《汉书·艺文志》曰：“《黄帝内经》十八卷。”
《素问》即其经之九卷也，兼《灵枢》九卷，乃其数焉。

虽复年移代革，而授学犹存，惧非其人，而时有所隐，故第七一卷，师氏藏之，今之奉行，惟八卷尔。
然而其文简，其意博，其理奥，其趣深，天地之象分，阴阳之候列，变化之由表，死生之兆彰，不谋而遐迩自同，勿约而幽明斯契。
稽其言有征，验之事不\xianyin{忒}。
诚可谓至道之宗，奉生之始矣。

假若天机迅发，妙识玄通，\xianyin{蒇}谋虽属乎生知，标格亦资於\xianyin{诂}训，未尝有行不由迳、出不由户者也。
然刻意研精，探微索隐，或识契真要，则目牛无全，故动则有成，犹鬼神幽赞，而命世奇杰，时时间出焉。
则周有秦公，汉有淳于公，魏有张公、华公，皆得斯妙道者也。
咸日新其用，大济蒸人，华叶递荣，声实相副，盖教之著矣，亦天之假也。

冰弱龄慕道，夙好养生，幸遇真经，式为龟镜；而世本\xianyin{纰}\zhuyin{缪}{miu4}，篇目重叠，前后不伦，文义悬隔，施行不易，披会亦难。
岁月既淹，袭以成弊。或一篇重出，而别立二名；或两论并吞，而都为一目；或问答未已，别树篇题；或脱简不书，而云世\xianyin{阙}；
\zhuyin{重}{chong2}《经合》而冠《针服》，并《方宜》而为《咳篇》；隔《虚实》而为《逆从》，
合《经络》而为《论要》；节《皮部》为《经络》，退《至教》以先《针》。
诸如此流，不可胜数。且将升岱岳，非径奚为？欲诣扶桑，无舟莫适！
乃精勤博访，而并有其人，历十二年，方\xianyin{臻}理要，询谋得失，深遂夙心。

时于先生郭子斋堂，受得先师张公秘本，文字昭晰，义理环周，一以参详，群疑冰释。
恐散于末学，绝彼师资，因而撰注，用传不朽。兼旧藏之卷，合八十一篇，二十四卷，勒成一部。
冀乎究尾明首，寻注会经，开发童蒙，宣扬至理而已。
其中简脱文断，义不相接者，搜求经论所有，迁移以补其处；
篇目坠缺，指事不明者，量其意趣，加字以昭其义；
篇论吞并，义不相涉，阙漏名目者，区分事类，别目以冠篇首；
君臣请问，礼仪乖失者，考校尊卑，增益以光其意；
错简碎文，前後重叠者，详其指趣，削去繁杂，以存其要；
辞理秘密，难粗论述者，别撰《玄珠》，以陈其道。
凡所加字，皆朱书其文，使今古必分，字不杂\xianyin{糅}。
庶厥昭彰圣旨，敷畅玄言，有如列宿高悬，奎张不乱，深泉净\xianyin{滢}，鳞介咸分，
君臣无夭枉之期，夷夏有延龄之望，\xianyin{俾}工徒勿误，学者惟明。
至道流行，徽音\zhuyin{累}{lei3}属，千载之后，方知大圣之慈惠无穷。

时大唐宝应元年岁次壬寅序。
